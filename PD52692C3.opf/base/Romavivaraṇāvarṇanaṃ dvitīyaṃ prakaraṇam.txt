romavivaraṇāvarṇanaṃ dvitīyaṃ prakaraṇam |

tadyathāpi nāma sarvanīvaraṇāviṣkambhin suvarṇaṃ nāma romavivaram | tatrānekānigandharvakoṭiniyutaśatasahasrāṇi
prativasanti sma | tena ca saṃsārikena duḥkhena na bādhyante | parameṇa
saukhyena saṃtarpitā bhavanti | divyāni vastūni prādurbhavanti | tatra na ca te rāgeṇa bādhyante
| na ca mohena bādhyante | na ca dveṣeṇa bādhyante | na ca te āghātacittamutpādayanti
| na ca teṣāṃ hiṃsācittamutpadyate | te satatasamitamāryāṣṭāṅgikamārgamupadarśitā bhavanti
| satatakālaṃ dharmābhikāṅkṣiṇo bhavanti | tadyathāpi nāma sarvanīvaraṇaviṣkambhin suvarṇanāmaromavivare
avabhāsaṃ nāma cintāmaṇiratnam | yadā te gandharvā abhiprāyaṃ cintayanti,
tadā teṣāmabhiprāyo'nusidhyati | tadā suvarṇaromavivarādatikramya kṛṣṇo nāma romavivaraḥ
| tatrānekāni ṛṣikoṭiniyutaśatasahasrāṇi prativasanti | kecidekābhijñāḥ, kecid dvayabhijñāḥ,
kecit tryabhijñāḥ, keciccaturabhijñāḥ, kecitpañcābhijñāḥ, kecitṣaḍabhijñāḥ | tasmiṃśca
romavivare rūpyamayī bhūmiḥ, kanakamayāḥ parvatāḥ, rūpyamayāḥ śṛṅgāḥ, padmarāgairupacitāḥ
parvatāḥ, tādṛśāḥ saptasaptatiparvatāḥ | ekaikaparvate'śītisahasrāṇi ṛṣīṇāṃ prativasanti
| teṣāṃ ca ṛṣīṇāmīdṛśā parṇakuṭirakalpavṛkṣāṇi dṛśyante | lohitadaṇḍāḥ suvarṇarūpyapatrā
ratnāvabhāsitāḥ | ekaikapārśve romavivare catasraḥ puṣkariṇyaḥ | kecidaṣṭāṅgopetena vāriṇā
paripūrṇāḥ kecitpuṣpaparipūrṇāḥ | tasminnupacārasamīpe divyā agurudrumavṛkṣāḥ, sugandhāścandanavṛkṣāḥ,
pariśobhitāḥ kalpavṛkṣāḥ, saṃdṛśyante | divyālaṃkārapralambitā maulīkuṇḍalapralambitā
hārārdhahārapralambitāḥ keyūranūpurasragdāmapralambitāḥ sauvarṇapatrāḥ | tatraikaikakalpavṛkṣe
gandharvaśataṃ viśrāntam | yadā te vādyapratyāhāramudīrayanti, tadā mṛgapakṣyādayaḥ
saṃvegamāpadyante–sukhaduḥkhamidaṃ sāṃsārikāṇāṃ sattvānām | kathaṃ jambudvīpe duḥkhamanubhavanti
? jātijarāmaraṇaṃ paśyanti ? iṣṭapriyaviyogamapriyasaṃprayogaṃ paśyanti
? mānuṣyakāṇi bahūni duḥkhāni pratyanubhavanti? ityevaṃ te mṛgapakṣiṇaḥ saṃvegamanuvicintya
yadā kāraṇḍavyūhasya mahāyānasūtraratnarājasya nāmānusmaranti, tadā teṣāṃ divyarasarasāgropetā
āhārāḥ prādurbhavanti | divyāni ca saugandhikāni vastūni prādurbhavanti | divyāni vastrāṇi
prādurbhavanti | yadā te'bhiprāyamanuvicintayanti, tadābhiprāyāḥ sidhyanti ||

atha sarvanīvaraṇaviṣkambhī bhagavantametadavocat–paramāścaryādbhutaprāpto'haṃ bhagavan | bhagavānāha–kiṃ
kāraṇaṃ kulaputra paramavismayamāpannaḥ ? atha sarvanīvaraṇaviṣkambhī bhagavantametadavocat–yadā
bhagavan kāraṇḍavyūhasya mahāyānasūtraratnarājasya nāmānusmaranti, tadābhiprāyā
anusidhyanti | yasya nāmadheyamātreṇa īdṛśāni vastūni prādurbhavanti, sukhitāste
sattvā ye kāraṇḍavyūhaṃ mahāyānasūtraratnarājaṃ śroṣyanti likhāpayiṣyanti dhārayiṣyanti
vācayiṣyanti paryavāpsyanti, yoniśaṃ ca manasi kariṣyanti | ye kāraṇḍavyūhasya mahāyānasūtrarājasyaikākṣaramapi
likhāpayiṣyanti, te idaṃ sāṃsārikaṃ duḥkhaṃ na paśyanti | na ca te caṇḍālakukkurakuleṣu
jāyante | na ca te hīnendriyā bhavanti | na ca te khañjakubjakordhvanāsagaṇḍalamboṣṭhāśca
sattvāḥ kuṣṭhinaśca santaḥ | na ca teṣāṃ kāye vyādhiḥ saṃkramate | ārogyabalavatprīṇitendriyāśca
bhavanti | atha bhagavān sādhukāramadāt | sādhu sādhu sarvanīvaraṇaviṣkambhin,
yastvamīdṛśaṃ pratibhānaṃ karoṣi | anekāni devanāgayakṣagandharvāsuragarūḍakinnaramahoragamanuṣyāmanuṣyā
upāsakopāsikāsahasrāṇi saṃnipatitāni–tvayedṛśaṃ dharmasāṃkathyaṃ
kṛtam | yatastvayedṛśo vaipulyapratibhānaḥ kṛtaḥ ||

atha sarvanīvaraṇaviṣkambhī bhagavantametadavocat–yadā bhagavannidaṃ praśnamanirdiṣṭaṃ tadā
devaputrāṇāmabhedyā śraddhotpannā | atha bhagavān sādhukāramadāt–sādhu sādhu kulaputra, yastvamevaṃ
punaḥ punastathāgatamadhyeṣase | tadyathāpi nāma sarvanīvaraṇaviṣkambhin kṛṣṇānnāma
romavivarādavatīrya ratnakuṇḍalo nāma romavivaraḥ | tatrānekāni gandharvakanyākoṭiniyutaśatasahasrāṇi
prativasanti | tāśca gandharvakanyā abhirūpāḥ darśanīyāḥ paramayā śubhavarṇapuṣkalatayā
samanvāgatā divyālaṃkāravibhūṣitaśarīrā apsarasāmiva pratispardhinyaḥ tādṛśyaḥ,
paramaśobhanāḥ | na ca tā rāgaduḥkhena bādhyante | na ca dveṣaduḥkhena bādhyante | na
ca mohaduḥkhena bādhyante | na ca tāsāṃ kāye kiṃcinmānuṣīduḥkhaṃ saṃvidyate | tāśca gandharvakanyāstrikālamavalokiteśvarasya
bodhisattvasya mahāsattvasya nāmamanusmaranti | yadā trikālamanusmaranti,
tadā tāsāṃ sarvavastūni prādurbhavanti ||

atha sarvanīvaraṇāviṣkambhī bhagavantametadavocat–gamiṣyāmyahaṃ bhagavan | tāni romavivarāṇi
draṣṭukāmo'ham | bhagavānāha–agrāhyāste kulaputra romavivarā asaṃsparśāḥ | yathā ākāśadhāturagrāhyo'saṃsparśaḥ,
evameva te kulaputra romavivarā agrāhyā asaṃsparśāḥ | teṣu romavivareṣu
samantabhadro bodhisattvo mahāsattvasteṣāṃ romavivarāṇāṃ dvādaśa varṣāṇi paribhramitaḥ,
na ca tena tāni romavivarāṇi dṛṣṭāṇi | yasyaikaikaromavivare sthitaṃ buddhaśatam, tenāpi
na dṛṣṭāṇi, prāgevānye bodhisattvabhūtāḥ ||

atha sarvanīvaraṇaviṣkambhī bhagavantametadavocat– yadā bhagavan samantabhadreṇa bodhisattvena
mahāsattvena na dṛṣṭaṃ dvādaśavarṣāṇi paribhramatā, na ca tena tāni romavivarāṇi dṛṣṭāni,
asyaikaikaromavivare sthitaṃ buddhaśataṃ tenāpi na dṛṣṭam, tadā teṣāṃ romavivarāṇāmantato'hamapi
kiṃ gamiṣyāmi ? āha–kulaputra, mayāpi tasya romavivaraṃ vīkṣamāṇena parimārgayamāṇena
na dṛśyate | sarvanīvaraṇaviṣkambhin kulaputra, ayaṃ māyāvī asādhyaḥ sūkṣma evamanudṛśyate
| nirañjano rūpī mahāpī(?) śatasahasrabhujaḥ koṭiśatasahasranetro viśvarūpī ekādaśaśīrṣaḥ
mahāyogī nirvāṇabhūmivyavasthitaḥ sucetano mahāprājñaḥ bhavottārakaḥ kulīno'nādarśī
prājño nirdeśastathācchāyābhūtaḥ sarvadharmeṣu, evameva kulaputra avalokiteśvaro bodhisattvo
na śruto na kenacid dṛśyate | tasya svabhāvakā anyathārtagatā na paśyanti, prāgeva samantabhadrādayo'nye
ca bodhisattvāḥ | acintyo'yaṃ kulaputra avalokiteśvaro bodhisattvo mahāsattvaḥ
prātihāryāṇi samupadarśayati | anekāni ca bodhisattvakoṭiniyutaśatasahasrāṇi paripācayati,
sattvāṃśca tān bodhimārge pratiṣṭhāpayati | pratiṣṭhāpayitvā sukhāvatīlokadhātumanugacchati
| amitābhasya tathāgatasyāntike dharmamanuśṛṇoti ||

atha sarvanīvaraṇaviṣkambhī bhagavantametadavocat–kenopāyena bhagavan paśyāmi ahamavalokiteśvaraṃ
bodhisattvaṃ mahāsattvam? bhagavānāha– yadi kulaputra ihaiva sahālokadhātumāgacchati
mama darśanāya vandanāya paryupāsanāya | atha sarvanīvaraṇaviṣkambhī bhagavantametadavocat–anujānāmyahaṃ
bhagavan, avalokiteśvaro bodhisattvo mahāsattva āgacchati ? bhagavānāha–yadā
kulaputra sattvaparipāko bhavati, tadāvalokiteśvaraḥ prathamataramāgacchati ||

atha sarvanīvaraṇaviṣkambhī bodhisattvaḥ kare kapolaṃ dattvā cintāparo vyavasthitaḥ–kiṃ mayā
pāparatena cirakālajīvikayā tenāvalokiteśvaradarśanaviprahīṇenāndhabhūtena tamonuprāptamārgasaṃprasthitena?
atha sarvanīvaraṇaviṣkambhī bodhisattvaḥ punarapi bhagavantametadavocat–katamasmin
kāle bhagavannavalokiteśvara āgacchati ? atha bhagavānapīdaṃ vacanaṃ śrutvā hasati,
vyavahasati ca–akālaste kulaputra avalokiteśvarasyāgamanakālasamayaḥ | tadyathāpi nāma
kulaputra tato romavivarādavatīrya amṛtabindurnāma romavivaraḥ, tatrānekāni devaputra koṭiniyutaśatasahasrāṇi
prativasanti | kecidekabhūmikā, kecid dvibhūmikāḥ, kecitribhūmikāḥ,
keciccaturbhūmikāḥ, kecitpañcabhūmikāḥ, kecit ṣaḍbhūmikāḥ, kecitsaptabhūmikāḥ, kecidaṣṭabhūmikāḥ,
kecinnavabhūmikāḥ, keciddaśabhūmikāḥ pratiṣṭhitā bodhisattvā mahāsattvā vasanti |
tadyathāpi nāma sarvanīvaraṇaviṣkambhin asminnamṛtabindau romavivare ṣaṣṭiparvatāḥ suvarṇarūpyamayāḥ
| ekaikaparvataḥ ṣaṣṭiyojanāsahasrāṇyucchrayeṇa | tadeṣāṃ parvatānāṃ navanavatiśṛṅgasahasrāṇi
divyasuvarṇaratnopacitāni | pārśve kecidekacittotpādikā bodhisattvāḥ prativasanti
| teṣu parvatarājiṣu anekāni gandharvakoṭiniyutaśatasahasrāṇi prativasanti, ye tasmin
romavivare satatasamitaṃ nirnāditaṃ sūryaṃ dhārayati | tadyathāpi nāma sarvanīvaraṇaviṣkambhin
tasmiṃścāmṛtabindau romavivare anekāni vimānakoṭiniyutaśatasahasrāṇi ratnaparikhacitāni
śobhanīyāni darśanīyāni vicitrāṇi muktāhāraśatasahasrāṇi pralambitāni | teṣu vimāneṣu
bodhisattvā viśramitvā dharmasāṃkathyaṃ kurvanti | tato vimānānniṣkramya svakasvakāni caṃkramaṇāni
pratyudgatāḥ | caṃkrame caṃkrame saptati saptati puṣkariṇyaḥ kecidaṣṭāṅgopetena
vāriṇā paripūrṇāḥ, kecidvividhapuṣpaparipūrṇāḥ, utpalapadmakumudapuṇḍarīkasaugandhikamāndāravamahāmāndāravapuṣpaparipūrṇāḥ
| teṣu caṃkrameṣu manoramāḥ kalpavṛkṣāḥ lohitavarṇāḥ suvarṇarūpyapatrā
divyālaṃkārapralambitā maulīkuṇḍalasragdāmapralambitā hārārdhahārapralambitāḥ
keyūrapralambitāḥ | tadanye vividhālaṃkārapralambitāḥ | teṣu caṃkrameṣu rātrau te bodhisattvāścaṃkramanti,
vividhaṃ ca mahāyānamanusmaranti, nairvāṇikīṃ bhūmimanuvicintayanti |
sāṃsārikaṃ duḥkhamanuvicintayanti | narakaniryāsaṃ cintayanti | saṃcintayitvā maitrīṃ bhāvayanti
| evameva sarvanīvaraṇaviṣkambhin tasmin romavivare īdṛśā bodhisattvā vasanti | tato'mṛtavittabinduromavivarādavatīrya
vajramukho nāma romavivaraḥ, tatrānekāni kinnaraśatasahasrāṇi
prativasanti | aṅgadakuṇḍalakeyūravicitramālyābharaṇānulepanaparamaśobhanāni dṛśyante
| satatakālaṃ buddhadharmasaṃghābhiprasannāḥ ekāgradharmamaitrīvihārikāḥ kṣāntisaṃbhāvitā
nirvāṇacintakāḥ saṃvegamānuṣyakāḥ | īdṛśāste kulaputra kinnarā dharmābhiratāḥ | tasminneva
romavivare anekāni parvatavivarāṇi śatasahasrāṇi | kecidvajramayāḥ kecitpadmarāgamayāḥ
kecidindranīlamayāḥ kecitsaptaratnamayāḥ | īdṛśāni ca tatra kulaputra romavivare saddharmanimittāni
ca dṛśyante | tatra romavivare anekāḥ kalpavṛkṣāḥ, anekavidrumavṛkṣāścandranavṛkṣāḥ
saugandhikavṛkṣāḥ, anekāni puṣkariṇīśatasahasrāṇi, divyāni vimānāni, sphaṭikarajatasaṃyuktāḥ
paramaśobhanīyāḥ ramaṇīyāḥ prāsādāḥ | yatra īdṛśāni vimānāni prādurbhavanti, teṣu
vimāneṣu kinnarā viśrāntāḥ| viśramitvā dharmasāṃkathyaṃ kurvanti | yaduta dānapāramitāsāṃkathyaṃ
kurvanti| dhyānapāramitāsāṃkathyaṃ kurvanti| prajñāpāramitāsāṃkathyaṃ kurvanti| evaṃ
ṣaṭpāramitāsāṃkathyaṃ kṛtvā svakasvakāni caṃkramaṇāni caṃkramanti| kecitsuvarṇamayāścaṃkramāḥ
| teṣu caṃkrameṣu sāmantakeṣu kalpavṛkṣā lohitadaṇḍāḥ sauvarṇarūpyapatrā divyālaṃkārapralambitāḥ
maulikuṇḍalasragdāmapralambitā hārārdhahārapralambitā ratnahārapralambitāḥ|
te ca kalpavṛkṣāstasmiṃścaṃkrame kūṭāgāravatsaṃsthitāḥ, kūṭāgārasadṛśeṣu teṣu caṃkrameṣu
kinnarāścaṃkramanti| caṃkramyamāṇāḥ sāṃsārikaṃ satyamanuvicintayanti–aho duḥkham| jātirduḥkham|
aho duḥkham | jarāmaraṇaduḥkham| aho duḥkham| tadapi dāridryaduḥkham| iṣṭapriyaviyogāpriyāviyogaduḥkham|
tadapi kaṣṭataraṃ duḥkham| ye cāvīcāvupapannā rauravopapannāḥ, kālasūtropapannāḥ,
hāhave mahānarake upapannāḥ, pratāpane narake upapannāḥ, agnighaṭeṣupapannāḥ,
vajraśaileṣupapannāḥ, pretanagaropapannāḥ, tadeṣāṃ sarvasattvānāṃ duḥkhataram| evaṃ ca te
kinnarāścittena cintayanti | cintayitvā nairvāṇikīṃ bhūmīṃ cintayanti| evameva kulaputra
kinnarā dharmābhiratāḥ satatakālamavalokiteśvarasya nāmanusmaranti| yadā te nāmānusmaranti,
tadā teṣāṃ sarvopakaraṇairupasthitā bhavanti| evaṃ durlabhaḥ kulaputra avalokiteśvaro bodhisattvo
mahāsattvaḥ sarvasattvānāṃ mātāpitṛbhūtaḥ sarvasattveṣvabhayaṃdadaḥ | sarvasattveṣu
mārgopadarśakaḥ | sarvasattveṣu kalyāṇamitraḥ| evaṃ kulaputra avalokiteśvaro bodhisattvo
mahāsattvaḥ| durlabhaṃ kulaputra tasya nāmagrahaṇam| ye ca tasya ṣaḍakṣarīmahāvidyānāmānusmaranti,
tadā teṣu romavivareṣu jāyante | na ca punareva saṃsāre saṃsaranti | romavivarādromavivaramupasaṃkrāmanti
| teṣāṃ teṣu romavivareṣu tāvattiṣṭhanti yāvannairvāṇikīṃ bhūmimanveṣante
||

iti romavivaravarṇanaṃ nāma dvitīyaṃ prakaraṇam ||

