avīciśoṣaṇaṃ nāma dvitīyaṃ prakaraṇam |

atha tasminneva parṣanmadhye sarvanīvaraṇaviṣkambhī nāma bodhisattvo mahāsattva utthāyāsanādekāṃsamuttarāsaṅgaṃ
kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ
praṇamya bhagavantametadavocat–paramāścaryādbhutaprāpto'haṃ bhagavan | kuta ime raśmayaḥ
samāgacchanti sma? kasyaiṣa tathāgatasya viṣayaprabhāvaḥ? iti | bhagavānāha–naiṣa tathāgataprabhāvaḥ
| kulaputro'vīcau mahānarake āryāvalokiteśvaro bodhisattvo mahāsattvaḥ praviṣṭaḥ
| sattvān parimocayitvā ca pretanagaraṃ praviśati | teneme raśmaya utsṛṣṭāḥ ||

atha sarvanīvaraṇaviṣkambhī bodhisattvo mahāsattvo bhagavantametadavocat–bhagavan, avīcau mahānarake
kāni sattvāni saṃvidyante? yatra vīcirna prajñāyate | tatrāsya dharmaṃ deśayati–yasyāḥ
kuḍyaprākāraparyantā ayomayī bhūmiḥ samanantaraprajvalitaikajvālībhūtā, visphuradratnakaraṇḍakavat
saṃdṛśyate | tasminneva mahānarake ākrandatī kumbhī tiṣṭhati | tasyāmeva kumbhyāmanekāni
sattvakoṭīniyutaśatasahasrāṇi prakṣiptāni | yathā bahvayudakāyāṃ sthālyāṃ mudgā
vā māṣā vā cordhvaṃ gacchanto'dho gacchantaḥ svidyante pacyante, evaṃ te sattvā avīcau
mahānarake kāyikaṃ duḥkhaṃ pratyanubhavanti | tatkathaṃ bhagavan avīcau mahānarake'valokiteśvaro
bodhisattvo mahāsattvaḥ praviśati? bhagavānāha–yathā kulaputra rājā cakravartī divyaratnamayodyāne
praviśati mahatyā cakravartirājyasamṛddhayā, evameva kulaputra avalokiteśvaro
bodhisattvo mahāsattvastasminnavīcau mahānarake praviśati | na ca punastasya kāyo'nyathābhāvaṃ
gacchati | yadā avīcimahānarakasamīpamupasaṃkrāmati, tadā avīcirmahānarakaḥ śītībhāvamanugacchati
| tadā te yamapālapurūṣāḥ saṃvegacittāḥ paramodvignāścintāṃ samāpadyante–kimasminnavīcau
mahānarake'śubhanimittaṃ prādurbhūtam ? yadāvalokiteśvaro bodhisattvo mahāsattvaḥ
praviśati, tadā tasmin śakaṭacakrapramāṇamātrāṇi padmāni prādurbhūtāni | sā ca kumbhī
visphuṭitā | tasminnevāgnikhadāyāṃ madhoḥ puṣkariṇī prādurbhūtā ||

atha te yamapālapurūṣā asimusalabhindipālatomaragadācakratriśūlādīnupasaṃgṛhya sarvaṃ cāvīcipariṣkāraṃ
gṛhītvā yena sa yamo dharmarājastenopasaṃkrāntāḥ | upasaṃkramya yamaṃ dharmarājametadavocan–yatkhalu
devo jānīyāt prathamam–sā cāsmākaṃ karmabhūmirniravaśeṣaṃ parikṣīṇā
abhiramaṇīyā saṃvṛttā sarvasukhasamarpitā | yamo dharmarājastānuvāca–kiṃkāraṇaṃ yuṣmākamapi
karmabhūmiḥ parikṣīṇā ?

yamapālapurūṣā ūcuḥ–api ca | yatkhalu devo jānīyāt prathamam–tasminnavīcimahānarake'śubhanimittaṃ
prādurbhūtam | sarvaṃ praśāntaṃ śītībhāvamupagatam | kāmarūpī ca tatra puruṣaḥ praviṣṭo
jaṭāmukuṭadharo divyālaṃkārabhūṣitaśarīraḥ paramamaitramānasaḥ suvarṇabimbamiva dṛśyate
| sa ca tādṛśaḥ puruṣastatra praviṣṭaḥ | tasya ca praviṣṭamātrācchakaṭacakramātrāṇi padmāni
prādurbhūtāni | sā ca kumbhī visphuṭitā | tasminnevāgnikhadāyāṃ madhoḥ puṣkariṇī prādurbhūtā
||

atha sa yamo dharmarājaścintāmāpede–kasya punardevasyāyaṃ prabhāvaḥ ? atha maheśvarasya maharddhikasya,
athavā nārāyaṇasya pañcamahāsamudranamaskṛtasya, athavā anyeṣāṃ maharddhikadevaputrāṇāmapi
varapradānenedṛśaṃ phalaviśeṣaṃ saṃvṛttam ? te ceha bhūmāvanuprāptāḥ ? athavā
rākṣasa utpannaḥ eṣa mahārāvaṇapratidvandvī ? evaṃ sa tataḥ sthitaścintayāmāsa | sa ca divyena
cakṣuṣā vyavalokya tacca devanikāyena paśyati sma–īdṛśaṃ varaṃ kasyānyasya ? atha sa
punarevāvīcau mahānarake vyavalokayati sma | vyavalokya tasminnevāvīcau mahānarake'valokiteśvaraṃ
bodhisattvaṃ mahāsattvameva paśyati sma ||

atha sa yamo dharmarājo yenāvalokiteśvaro bodhisattvo mahāsattvastenopasaṃkrāntaḥ | upasaṃkramya
bhagavataḥ pādau śirasābhivandya stotraviśeṣaṃ kartumārabdhaḥ | namo'stvavalokiteśvarāya,
maheśvarāya, padmaśriye, varadāya, vaśaṃkarāya, pṛthivīvaralocanakarāya, jagadāśvāsanakarāya,
śatasahasrabhujāya, koṭīśatasahasranetrāya, ekādaśaśīrṣāya, vaḍavāmukhaparyantāya,
dharmapriyāya, sarvasattvaparimokṣaṇakarāya, kūrmamakaramatsyāśvāsanakarāya, jñānarāśyuttamakarāya,
priyaṃdadāya, ratnaśriye, uttamāya, avīcisaṃśoṣaṇakarāya, jñānalakṣmyalaṃkṛtāya,
jñānapriyāya, sarvadevapūjitanamaskṛtāya, vanditāya, abhayaṃdadāya, dharmadīpaṃkarāya,
kāmarūpāya, gandharvarūpayā, kāñcanaparvatasamārūḍhāya, sāgarakukṣigambhīradharmāya, paramārthayogamanuprāptāya,
saṃmukhasaṃdarśanakarāya, anekasamādhiśatasahasrāvakīrṇāya, abhiratikarāya,
vicchuritagātrāya, ṛṣipuṃgavakarāya, haḍinigaḍabandhanabhayatrastamārgaparimokṣaṇakarāya,
sarvasattvābhāvasaṃyuktāya, bahuparivārasaṃvartanīyāya, upacitakarāya, cintāmaṇiratnāya,
nirvāṇamārgopadarśanakarāya, pretanagarasamucchoṣaṇakarāya, chatrabhūtajagatkarāya,
vyādhiparimocanakarāya, nandopanandanāgarājakṛtayajñopavītāya, amoghapāśasaṃdarśanakarāya,
anekamantraśatāvakīrṇāya vajrapāṇividrāvaṇakarāya, trilokabhayaṃkarāya, yakṣarākṣasabhūtapretavetālaḍākinīkūṣmāṇḍāpasmārasaṃtrāsanakarāya,
nīlotpalacārunetrāya, gambhīradhīrāya,
vidyādhipataye, sarvakleśavimokṣaṇakarāya, vividhabodhimārgopacitāya, samārūḍhamokṣamārgapravarāya,
āśrayacittabodhimārgopacitāya, pretagatiparimokṣaṇakarāya, paramāṇurajopamasamādhiśatasahasrākīrṇāya
| evaṃ yamo dharmarājo viśeṣataraṃ srotāvadhānaṃ kṛtvā punarapi yamo
dharmarājaḥ triḥ pradakṣiṇīkṛtya tatraiva prakrānto'bhūt ||

iti avīciśoṣaṇaṃ nāma dvitīyaṃ prakaraṇam ||

