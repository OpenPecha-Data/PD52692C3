vārāṇasībhramaṇaṃ pañcadaśaṃ prakaraṇam |

atha āryāvalokiteśvaro bodhisattvo mahāsattvastasmātsiṃhaladvīpādavatīrya vārāṇasyāṃ mahānagaryāmuccāraprasrāvasthāne
gato yatrānekānyanekāni kṛmikulaśatasahasrāṇi prativasanti | tato'valokiteśvaro
bodhisattvo mahāsattva upasaṃkramya tatrāsa tāni prāṇiśatasahasrāṇi dṛṣṭvā
ātmānaṃ bhramararūpamabhinirmāya ghuṇaghuṇāyamāṇam | tadeṣāṃ śabdaṃ niścārayati–namo buddhāya,
namo dharmāya, namaḥ saṃghāya iti | tacchrutvā te ca sarve prāṇakāḥ namo buddhāya namo
dharmāya namaḥ saṃghāyeti nāmamanusmārayanti | te ca sarve buddhanāmasmaraṇamātreṇa viṃśatiśikharasamudgataṃ
satkāyadṛṣṭiśailaṃ jñānavajreṇa bhittvā sarve te sukhāvatyāṃ lokadhātāvupapannāḥ
sugandhamukhā nāma bodhisattvā babhūvuḥ | sarve te bhagavato'mitābhasya tathāgatasyāntikādidaṃ
kāraṇḍavyūhaṃ nāma mahāyānaṃ śrutvā anumodya ca nānādigbhyo vyākaraṇāni
pratilabdhāni ||

atha āryāvalokiteśvaro bodhisattvo mahāsattvo sattvaparipākaṃ kṛtvā tasyā vārāṇasyā mahānagaryāḥ
prakrāntaḥ ||

iti vārāṇasībhramaṇaṃ nāma pañcadaśaṃ prakaraṇam ||

