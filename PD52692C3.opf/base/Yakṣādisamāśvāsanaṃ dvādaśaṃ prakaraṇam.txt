yakṣādisamāśvāsanaṃ dvādaśaṃ prakaraṇam |

tato'valokiteśvareṇa bodhisattvena mahāsattvena raśmaya utsṛṣṭāḥ | anekāni nānāvarṇāni nīlapītalohitāvadātāni
māñjiṣṭhasphaṭikarajatavarṇāni | gatvā ca viśvabhūvastathāgatasya purato
vyavasthitāni | tadā te devā nāgā yakṣā rākṣasā asurā garuḍāḥ kinnarā mahoragā manuṣyāḥ saṃnipatitāḥ
| anekāni bodhisattvaśatāni saṃnipatitāni ||

atha teṣāṃ bodhisattvenāṃ madhye gaganagañjo nāma bodhisattva utthāyāsanādekāṃsamuttarāsaṅgaṃ
kṛtvā dakṣiṇaṃ jānumaṇḍalaṃ pṛthivyāṃ pratiṣṭhāpya yena bhagavāṃstenāñjaliṃ praṇamya bhagavantametadavocat–kuto
bhagavan raśmaya āgacchanti ? bhagavānāha–eṣa kulaputra avalokiteśvaro
bodhisattvo mahāsattvo balerasurendrasya bhavane viharati, tena tasmānniṣkrāmitvā amī
raśmayaḥ pramuktāḥ | tato'mī raśmaya āgacchanti, punastasyaiva sakāśaṃ gatāḥ ||

atha gaganagañjo bodhisattvo mahāsattvo bhagavantametadavocat–kenopāyena paśyeyamahamavalokiteśvaraṃ
bodhisattvaṃ mahāsattvam? bhagavānāha–eṣa kulaputra ihaivāgacchatyavalokiteśvaraḥ
| yadā avalokiteśvaro bodhisattvo mahāsattvo balerasurendrasya bhavanānniṣkrāntaḥ, tadā jetavane
mahāvihāre divyāni puṣpavarṣāṇi patanti, divyāni kalpavṛkṣaśatāni paramaśobhanīyāni,
ratnālaṃkāraśatasahasrāṇi pralambitāni, muktāhāraśatasahasrāṇi pralambitāni, kāśikavastrasaccīvarāṇi
pralambitāni, lohitadaṇḍāni suvarṇarūpyapatrāṇi anekāni puṣpavṛkṣaśatāni anekāni
puṣkariṇīśatāni puṣpaparipūrṇāni paramaśobhanīyāni prādurbhūtāni ||

atha gaganagañjo bodhisattvo mahāsattvo bhagavantametadavocat–nāgacchati bhagavannavalokiteśvaro
bodhisattvo mahāsattvaḥ ? bhagavānāha–eṣa kulaputra tato balerasurendrasya bhavanānniṣkamya
paramabhīṣaṇīyaṃ tamondhakāraṃ nāma pṛthivīpradeśaṃ yakṣarākṣasānāṃ bhūmiṃ amanuṣyāvacaramapṛthivīpradeśaṃ
tatra gacchati | yatra kulaputra candrādityau na jñāyete, tatra ca
pṛthivīpradeśe varado nāma cintāmaṇiratnarājo'sti | sa ca tatrāvabhāsaṃ kurute | anekāni
yakṣarākṣasaśatasahasrāṇi tasmin dvīpe prativasanti | yadāvalokiteśvaro bodhisattvo mahāsattvaḥ
prativasati, tadā darśanamātrātsarvayakṣarākṣasāḥ paramahṛṣṭatuṣṭāḥ pramuditahṛdayā
bhavanti | atha te'valokiteśvarasya purastāddhāvanti, nirdhāvanti, dhāvitvā pādayoḥ praṇipatya
saṃbhāṣayanti–mā tvaṃ bhagavan śrāntaklānto yastvaṃ cirakālena dṛṣṭaḥ, yastvamasyāṃ tamondhakārāyāṃ
bhumau viharasi | sa kathayati–anekāni kartavyāni me | na ca mayaikasattvasyārthe
ātmabhāvaḥ pariniṣpāditaḥ | api tu sarvasattvānāmantike mayā mahākaruṇācittatotpādayitavyā
||

atha te sarve yakṣarākṣasā divyasuvarṇaratnamayaṃ siṃhāsanaṃ prasamayanti tasyāvalokiteśvarasyārthe
vicitraiḥ puṣpamayaiḥ saṃchāditam, yatra ca bhagavānniṣadya dharmaṃ deśayati | sa
tairyakṣarākṣasairnītvā tatra divyasuvarṇaratnamaye siṃhāsane viśrāmitaḥ | tataḥ avalokiteśvarasteṣāṃ
yakṣarākṣasānāṃ dharma deśayati–śṛṇvattu bhavantaḥ | āryakāraṇḍavyūhasya mahāyānasūtraratnarājasya
catuṣpādikāmapi gāthāṃ ye śroṣyanti, śrutvā ca dhārayiṣyanti paryavāpsyanti
pravartayiṣyanti, yoniśaṃ ca manasi kariṣyanti, teṣāmidaṃ puṇyaskandhasaṃcodano bhaviṣyati
| tadyathāpi nāma kulaputrāḥ śakyaṃ mayā paramāṇurajasāṃ pramāṇamudgrahītum, na tu
kulaputrāḥ śakyaṃ mayā kāraṇḍavyūhasya mahāyānasūtraratnarājasya puṇyaskandhaṃ gaṇayitum
| tadyathāpi nāma kulaputrāḥ śakyaṃ mayā mahāsamudrasyaikamudakabinduṃ gaṇayitum, na tu kulaputrāḥ
śakyaṃ mayā kāraṇḍavyūhasya mahāyānasūtraratnarājasya catuṣpādikāyā api gāthāyāḥ
puṇyaskandhaṃ gaṇayitum | tadyathāpi nāma kulaputrāḥ dvādaśagaṅgānadīvālukopamāstathāgatā
arhantaḥ samyaksaṃbuddhādvādaśakalpānekasthāne dhārayeyuḥ, cīvarapiṇḍapātraśayanāsanaglānapratyayabhaiṣajyapariṣkāraiḥ
puṣpadhūpagandhamālyavilepanacūrṇacīvaracchatradhvajaghaṇṭāpatākābhiḥ,
te'pi tathāgatāḥ sarve sahitā bhūtvā kāraṇḍavyūhasya mahāyānasūtraratnarājasya catuṣpādikāyā
api gāthāyāḥ puṇyaskandhaṃ gaṇayituṃ na śaknuvanti sma, prāgevāhamekākī tamondhakārabhūmau
viharāmi ||

tadyathāpi nāma kulaputrāścaturmahādvīpeṣvekaikadvīpapramāṇaṃ gṛhaṃ vihāraṃ vā kārayeddivyasuvarṇaratnamayam,
tatra gṛhe vihāre vā stūpasahasraṃ kuryāt, teṣāṃ caikadine dhātvāvaropaṇaṃ
kuryāt, yacca teṣāṃ dhātvāvaropaṇeṣu pūjāyāṃ puṇyaskandham, tato bahutaraṃ kāraṇḍavyūhasya
mahāyānasūtraratnarājasya catuṣpādikāyā api gāthāyāḥ puṇyaskandham | tadyathāpi nāma kulaputrāḥ
pañca mahānadyo sahasranadīparivārā mahāsamudramupasaṃkrāmanti, evameva kulaputrā
asya kāraṇḍavyūhamahāyānasūtraratnarājasya catuṣpādikāmapi gāthāṃ śṛṇvatāṃ puṇyaughapravāhamupapravahati
||

atha te yakṣarākṣasā avalokiteśvarametadavocan–ye sattvāḥ kāraṇḍavyūhaṃ mahāyānasūtraratnarājaṃ
likhāpayiṣyanti, teṣāṃ kidṛśaṃ puṇyaskandhaṃ bhavati? sa āha–aprameyaṃ teṣāṃ kulaputrāḥ
puṇyaskandhaṃ prabhavati | ye kāraṇḍavyūhaṃ mahāyānasūtraratnarājaṃ likhāpayanti, taiścaturaśītidharmaskandhasahasrāṇi
likhāpiutāni bhavanti | te rājāno bhavanti, cakravartinaścaturdvīpeśvarā
bhavanti | te sahasraṃ putrāṇāṃ śūrāṇāṃ vīrāṇāṃ varāṅgarūpiṇāṃ parasainyapramardakānāṃ
janayanti | ye satataparigrahaṃ kāraṇḍavyūhasya mahāyānasūtraratnarājasya nāmamanusmaranti,
mucyante te īdṛśātsaṃsārikādduḥkhāt | jātijarāvyādhimaraṇaśokaparidevanāduḥkhadaurmanasyopāyāsaparimukta
bhavanti | yatra yatropapadyante, tatra tatra jātau jātau jātismarā
bhavanti | teṣāṃ ca kāyāt gośīrṣacandanagandho vāsyati | nīlotpalagandhino mukhā bhavanti
| paripūrṇagātrāśca bhavanti | mahānagnā aparimāṇapuṇyabalasamanvāgatāśca te satpurūṣā
bhaviṣyanti | na kadācit yakṣatvaṃ na rākṣasatvaṃ na pretatvaṃ na piśācatvaṃ na pūtanātvaṃ
na kaṭapūtanātvaṃ na manuṣyadāridryaṃ pratyanubhaviṣyanti | gaṅgānadīvālukāsamānāṃ buddhānāṃ
bhagavatāṃ sevāpuṇyaskandhena samanvāgatā bhaviṣyanti | ye'pi kecit kulaputrāḥ sattvā
asmāt kāraṇḍavyūhamahāyānasūtraratnarājādekākṣaramapi nāmadheyamapi catuṣpādikāmapi gāthāṃ
likhāpayiṣyanti, teṣāṃ pañcānantaryāṇi karmāṇi niravaśeṣaṃ parikṣayaṃ gamiṣyanti | te
cābhirūpā bhaviṣyanti | prāsādikā bhaviṣyanti | darśanīyāśca bhaviṣyanti | bahujanapriyamanāpadarśanena
ca bhaviṣyanti | teṣāṃ na kaścit kāye vyādhiḥ prabhaviṣyati | na cakṣurogaṃ
na śrotrarogaṃ na ghrāṇarogaṃ na jihvārogaṃ na kāyarogam | na hīnāṅgāni bhaviṣyanti | na pratyantikeṣu
janapadeṣu pratyājāyante | na mleccheṣu na pāpakuleṣu norabhrikeṣu na kaukkuṭikeṣu
na jatyeṣu(?) pratyājāyante | supariśuddhakāyāśca te satpuruṣā bhaviṣyanti ||

atha āryāvalokiteśvaro bodhisattvo mahāsattva evaṃ teṣāṃ yakṣarākṣasānāṃ tamondhakāravāsināṃ
sarveṣāṃ cānulomikāṃ dharmadeśanāṃ kṛtavān | te yakṣarākṣasāstāṃ dharmadeśanāṃ śubhāṃ śrutvā
kecit srotaāpattiphale pratiṣṭhitāḥ | kecit sakṛdāgāmiphale, kecidanāgamiphale, kecidarhattve,
kecit prabhutvabodhau pratiṣṭhitāḥ ||

ato yenāryāvalokiteśvaro bodhisattvo mahāsattvaḥ tenopasaṃkramya pādayoḥ praṇipatya evaṃ kathayanti–ihaiva
bhagavan viharasva, mānyatra sthāne kvacidgaccha, vayaṃ te upasthānaparicaryāṃ
kariṣyāmaḥ, vayaṃ ca tavāntike asminneva tamondhakārabhūmau tavārthāya divyāni sauvarṇamayāni
caṃkramaṇāni kariṣyāmaḥ | mā bhagavannanyatra pradeśaṃ gacchasva, vayaṃ tavādarśanāt
kathaṃ tiṣṭhāmaḥ? atha āryāvalokiteśvaro bodhisattvo mahāsattvastāṃśca yakṣarākṣasānetadavocat–anekāni
ca mayā kulaputrāḥ sattvāni bodhimārge niyojayitavyāni | atha te sarve yakṣarākṣasāḥ
kare kapolaṃ dattvā cintāparā vyavasthitāḥ | te parasparamevamāhuḥ–gamiṣyati ayamasmākamavalokiteśvaro
bodhisattvo mahāsattvo'nyataraṃ pṛthivīpradeśam, tadvayaṃ dharmasāṃkathyaviprahīṇā
bhaviṣyāmaḥ | kimasmābhiḥ kartavyam? atha āryāvalokiteśvaro bodhisattvo mahāsattvastasyāstamondhakārāyā
bhūmyāḥ saṃprasthitaḥ | atha te tamondhakāraprativāsino yakṣarākṣasāstasya
bhagavato'valokiteśvarasya bodhisattvasya mahāsattvasya pṛṣṭhataḥ pṛṣṭhataḥ
samanubaddhā gacchanti sma | atha avalokiteśvaro bodhisattvo mahāsattvastānetadavocat–pratinivartayadhvam
| dūratamevamāha(?) ||

te yakṣarākṣasāḥ pādau śirasā vanditvā triḥpradakṣiṇīkṛtya tatraiva ca prakrāntāḥ ||

iti yakṣādisamāśvāsanaṃ nāma dvādaśaṃ prakaraṇam ||

